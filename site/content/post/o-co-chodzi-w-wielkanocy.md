+++
author = "Konrad Jaguszewski"
date = 2021-03-29T22:00:00Z
image_post = "/uploads/sheep-head-1x.png"
image_post_retina = "/uploads/sheep-head-2x.png"
image_preview = "/uploads/sheep-head-preview-1x.png"
image_preview_retina = "/uploads/sheep-head-preview-2x.png"
share_img = "/uploads/sheep-head-share.jpg"
slug = "o-co-chodzi-w-wielkanocy"
subtitle = ""
tags = []
title = "O co chodzi w Wielkanocy?"
type = ""

+++
Wielkanoc to czas, w którym malujemy jajka, oblewamy się wodą i święcimy jedzenie. Czas, w którym chrześcijaństwo, tradycje ludowe i obrzędy pogańskie przeplatają się i łączą w kolorową mieszankę. Gdyby Wielkanoc była pizzą, to z pewnością hawajską z kawałkami salcesonu.

Jednego Wielkanocy nie można zarzucić - braku barwności. Ilość tradycji z nią związanych jest niezliczona. Każdy region w Polsce może poszczycić się swoimi sposobami świętowania. Mnogość wielkanocnych zwyczajów przyprawia o zawrót głowy, przez co nie jest łatwo połapać się, o co w tym wszystkim chodzi.

Tymczasem prawdziwe znaczenie Wielkanocy sprowadza się do jednego - śmierci i zmartwychwstania Jezusa Chrystusa. Bez Jezusa Wielkanoc jest pusta jak czekoladowe jajka i zające.

## Śmierć

Pogrzeb - ludzie ubrani na czarno, smutna muzyka lecąca w tle i łzy spływające po policzkach. Śmierć raczej nie kojarzy nam się wesoło (w przypadku większości ludzi). A jaka jest Wielkanoc? Radosna i kolorowa. Dlaczego świętujemy męczeńską śmierć Jezusa? Nie chodzi o samą śmierć, ale o to, co ona oznacza i co wydarzyło się później.

Chrystus dobrowolnie ofiarował siebie jako ofiarę za grzech. Rzadko kiedy zdarza się, żeby ktoś umarł za sprawiedliwego. Mimo to Jezus umarł za nas, kiedy byliśmy grzesznikami i daleko od Boga. Bóg oddał swoje życie dla swojego stworzenia. Sam umarł, żebyśmy my mogli żyć i być wolni od grzechu. Wielki Piątek jest dniem wdzięczności i pamięci za Jego ofiarę, która dała nam zbawienie.

## Zmartwychwstanie

Na ukrzyżowaniu i śmierci Jezusa się nie skończyło. Chrystus trzy dni później zmartwychwstał. Wskrzeszenie Jezusa z martwych oznacza zwycięstwo nad śmiercią i grzechem. Oznacza, że - tak jak mówił - jest Synem Bożym i zgodnie z obietnicą nas też podniesie z martwych, dając życie wieczne.

Pora obchodzenia Wielkanocy też nie jest bez znaczenia. Wiosną zwierzęta i rośliny budzą się do życia. Drzewa wypuszczają liście i pojawiają się kwiaty. W podobny sposób Jezus ma na nas wpływ już teraz. Daje życie, uwalnia od grzechu i przemienia każdego, kto tego pragnie.

Dlatego Wielkanoc jest dla nas tak radosnym świętem.

O co chodzi w Wielkanocy? O Jezusa. Tylko i wyłącznie.