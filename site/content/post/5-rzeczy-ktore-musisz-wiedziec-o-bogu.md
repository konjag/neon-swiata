+++
author = "Konrad Jaguszewski"
date = 2021-03-24T07:00:00Z
image_post = "/uploads/top-5-1x.png"
image_post_retina = "/uploads/top-5-2x.png"
image_preview = "/uploads/top-5-preview-1x.png"
image_preview_retina = "/uploads/top-5-preview-2x.png"
share_img = "/uploads/top-5-share.jpg"
slug = "5-rzeczy-ktore-musisz-wiedziec-o-bogu"
subtitle = ""
tags = []
title = "5 rzeczy, które musisz wiedzieć o Bogu"
type = ""

+++
Jestem prostym człowiekiem. Wystarczą dwie ręce, żeby policzyć ilość kolorów, jakie potrafię zidentyfikować. Nie mam pojęcia, jak wygląda amarantowy. Nie widzę najmniejszej różnicy między kremowym a perłowym. Kiedy ktoś prosi mnie o podanie beżowych butów, to szukam tych, które są najbardziej zbliżone do białego.

Moja (nie)wiedza o kolorach nigdy nie miała większego wpływu na moje życie. Co najwyżej czasem ktoś dostał inne ubranie niż oczekiwał. O ile za podanie swojej partnerce płaszcza innej kobiety możemy zapłacić życiem ziemskim, to nieznajomość Boga może kosztować nas życie wieczne.

Jaki obraz pojawia Ci się w głowie, kiedy słyszysz słowo “Bóg”? Oto 5 rzeczy, które pierwsze przychodzą mi na myśl.

## 1. Bóg jest Stwórcą

Biblia rozpoczyna się opisem stworzenia świata przez Boga. Wszystko zostało stworzone przez Niego. Na całej ziemi możemy oglądać Jego kreatywność i potęgę. Bóg stworzył ludzi na swój obraz. Dał nam życie nie dlatego, że nas potrzebował, ale zrobił to dla własnej przyjemności, abyśmy mogli mieć z Nim relację.

Dzieło stworzenia się nie skończyło. Bóg nie przestał dawać życia. [Grzech](/post/czym-jest-grzech/ "Czym jest grzech?") oddziela nas od Boga i prowadzi do śmierci, ale On cały czas odnawia nas i ożywia to, co martwe.

## 2. Bóg jest Ojcem

Mamy różne obrazy ojców. Dla niektórych wspomnienia z nimi związane mogą być przyjemne, dla innych bolesne. Może musieliśmy zasłużyć sobie na ich miłość i szacunek naszymi dokonaniami. Może spotkaliśmy się z gniewem i agresją.

Bóg taki nie jest. Bóg jest idealnym Ojcem. Jego cierpliwość nigdy się nie kończy. Nigdy nie jest zbyt zajęty dla swoich dzieci. Zależy Mu tylko na naszym dobru. Jest zawsze obecny. Bóg jest ojcem sierot i chce przyjąć wszystkich, którzy doświadczyli odrzucenia przez ziemskich ojców.

## 3. Bóg kocha

Bóg kocha nas bezwarunkowo. Nie możemy zrobić nic, żeby zasłużyć na Bożą miłość. Bóg kochał nas nawet wtedy, gdy byliśmy grzesznikami. Dał wyraz swojej miłości przez ofiarowanie na śmierć swojego Syna, żebyśmy mogli razem z Nim żyć wiecznie.

Nie tylko nie możemy zasłużyć na Bożą miłość. Nie możemy jej również utracić! Żadne nasze działania nie doprowadzą do tego, że Bóg przestanie nas kochać. Jego miłość jest nieustająca.

## 4. Bóg nienawidzi

Miłość nie wyklucza nienawiści. Bóg nienawidzi rzeczy, które są przeciwieństwem miłości. Bóg kocha wszystkich ludzi, ale nienawidzi [grzechu](/post/czym-jest-grzech/ "Czym jest grzech?"). Za każdym grzechem stoi człowiek, który go popełnia. Nie ma kłamstwa bez kłamcy.

Nie jesteśmy w stanie przebywać w Bożej obecności, będąc pod wpływem grzechu. Dlatego Bóg dał nam możliwość [zbawienia](/post/jak-zostac-zbawionym/ "Jak zostać zbawionym?"), abyśmy mogli być wolni, abyśmy mogli być razem z Nim. Wyciąga do nas pomocną dłoń, ale od nas zależy, czy ją chwycimy.

## 5. Bóg przebacza

Przez to, że Bóg nienawidzi grzechu i nie jesteśmy godni Jego miłości, może wydawać się niemożliwym otrzymanie przebaczenia za wszystkie złe rzeczy, które robiliśmy. Ale Bóg jest kochającym Ojcem i nie chce potępienia swoich dzieci. Dlatego dał swojego Syna, Jezusa, którego ofiara przyniosła [zbawienie, przebaczenie i pojednanie dzieci z Ojcem](/post/jak-zostac-zbawionym/ "Jak zostać zbawionym?").

Jesteśmy tylko ludźmi i cały czas zawodzimy. Bóg wybacza nam wszystkie potknięcia. Nie tylko te przeszłe, ale również przyszłe. Nie ma rzeczy, której Bóg nie byłby w stanie odpuścić. Jest kochającym Ojcem, dlatego za każdym razem podnosi nas z ziemi, otrzepuje z brudu i pomaga iść dalej.